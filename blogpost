


<h1>Tre værktøjskasser til rekruttering og fastholdelse af medlemmer</h1>
<p>
Står du med en konkret udfordring med at få flere medlemmer eller deltagere i din organisation? Oplever du, at de ting I prøver, ikke når jeres potentiale til at få flere med? Eller savner du bare et mere systematisk overblik over metoder til rekruttering og fastholdelse? Så læs med her.
</p>
<p>
Hvis du gerne vil bygge noget eller reparere noget i dit hjem, så er det godt at have et nogenlunde overblik over din værktøjskasse: En grundlæggende viden om, hvordan de forskellige værktøjer virker, og hvilke opgaver de passer bedst til.
</p>
<p>
På samme måde er det en fordel at have overblik over de værktøjer, man kan bruge til at få flere medlemmer eller deltagere. Hvis vi ikke kan kende værktøjerne fra hinanden, eller hvis vi kun ved, hvordan ét af dem virker, så risikerer vi at lave halve løsninger, eller at problemet vender tilbage med ny styrke. Omvendt kan vi løse udfordringer effektivt, hvis vi har overblikket og kan vælge de bedste værktøjer til situationen.
</p>
<p>
Jeg tror, at værktøjer til rekruttering og fastholdelse af medlemmer kategoriseres bedst, efter hvilke relationer de aktiverer for at få flere til at melde sig ind og blive: Mono-relationelle, multi-relationelle og ekstra-relationelle. Handler det om relationen mellem organisationen og det enkelte medlem? Om relationer mellem flere medlemmer? Eller om relationer mellem organisationen og en tredjepart, der har indflydelse på eller betydning for medlemmerne?
</p>
<p>
Mono-relationelle værktøjer virker ved at styrke relationen mellem organisationen og det enkelte medlem. Vi gennemfører for eksempel medlemsundersøgelser, fokusgruppeinterviews og brugerrejseworkshops for at forstå medlemmernes behov, ønsker og situationer. Og vi udvikler og segmenterer vores aktiviteter, services og kommunikation ud fra vores nyeste viden om medlemmerne, så det enkelte medlem oplever mest mulig relevans og værdi af medlemskabet.
</p>
<p>
Multi-relationelle værktøjer virker ved at aktivere relationer mellem medlemmerne, så der bliver skabt ny værdi for dem. Vi koordinerer for eksempel aktiviteter mellem medlemmerne, og vi faciliterer at medlemmerne udveksler viden og erfaringer via sociale medier, for at gøre det nemt for dem at skabe værdi for hinanden. Det gælder også, når vi arrangerer netværksmøder og opretter og støtter delforeninger, og når vi gennemfører konferencer, involverende kampagner eller aktiviteter baseret på organiserende metoder.
</p>
<p>
Ekstra-relationelle værktøjer virker via aftaler med tredjeparter, der gør medlemskabet mere fordelagtigt eller naturligt end alternativerne. Når vi for eksempel indgår aftaler om rabatter eller lignende for vores medlemmer, så bruger vi det, at vi kan give (eller nægte) en tredjepart adgang til en stor flok mennesker, til at sikre det enkelte medlem en fordel, der vejer op imod medlemskabets pris. De ekstra-relationelle værktøjer vi kan bruge, afhænger meget af vores organisations størrelse og position i samfundet. Det kan være alt fra idrætsforeningens aftale om 10 procents rabat i den lokale sportsbutik til en aftale svarende til Folkekirkens “aftale” med den danske stat, hvor en stor del af den danske befolkning er medlemmer fra de bliver døbt, og hvor staten opkræver medlemskontingentet via skatten.
</p>
<p>
Hvilken værktøjskasse er så bedst at bruge, hvis I gerne vil have flere med? Det afhænger selvfølgelig af, hvilken situation I er i.
</p>
<p>
Nu og her kan I bruge de tre kategorier til kortlægning af jeres medlemsarbejde — som et første skridt til videreudvikling af det: Tag et ark eller en tavle og tegn et felt til hver type medlemsarbejde: Mono-relationelt, multi-relationelt og ekstra-relationelt. Hvor gør I mest allerede? Har I medlemsgrupper, som jeres nuværende arbejde ikke dækker så godt som andre? Hvor er der potentiale?
</p>
